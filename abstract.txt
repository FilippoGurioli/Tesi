Progettazione di un videogioco multigiocatore in Extended Reality sul Web

Questo progetto di tesi è stato sviluppato con l'obiettivo di esplorare le tecnologie più all'avanguardia nel settore della Extended Reality. Si è voluto produrre un software in grando di funzionare sul nuovo visore AR di casa Microsoft, HoloLens 2, sfruttando le potenzialità offerte dalla macchina in concomitanza delle librerie più recenti del settore.
Come caso di studio si è scelto un videogioco, in modo tale da rendere più stimolante l'apprendimento e l'utilizzo delle tecnologie.
Volendosi però concentrare più sull'architettura del sistema piuttosto che sulle meccaniche di gioco, si è deciso un titolo semplice e conosciuto: Yu-Gi-Oh!. Questo tipo di giochi rientrano in letteratura nei giochi di strategia turn-based.
La grande svolta che si è voluta dare a questo progetto era quella di connettere più giocatori alla stessa partita. Seppure il gioco sia turn-based, si tenga presente che l'obiettivo consisteva nel realizzare un sistema real-time, cioè che aggiornasse i vari utenti di ogni cambiamento in tempo reale. Questo tema assume un valore centrale lungo tutto lo svolgimento della tesi,  nella quale si potranno leggere le scelte attuate per realizzare un sistema di questo tipo.
Un'ultima caratteristica fondante di questo elaborato è la scelta di realizzarlo sul web. Dall'esplosione di Internet, il web è diventato 
il mezzo di comunicazione più utilizzato al mondo. Questo ha portato a una continua evoluzione delle tecnologie che lo compongono, rendendolo sempre più potente e versatile. In particolare, la nascita di WebXR ha reso possibile la realizzazione di applicazioni di Extended Reality direttamente sul web, senza la necessità di installare alcun software. Questo ha portato a una sempre maggiore diffusione di applicazioni di questo tipo, rendendo il web un ambiente ideale per lo sviluppo di questo progetto.

extended reality, WebXR, videogioco, HoloLens, applicazione distribuita